---
layout: single
title: "Introduction to NLO Calculations"
date: 2023-12-27 09:00:00 +0600
categories: [NLO]
tags: [physics, qcd]
description: "A test of MathJax rendering for complex integrals."
---

### স্মৃতি আর বিস্মৃতির গোধূলিলগ্নে

স্মৃতি আর বিস্মৃতির গোধূলিলগ্নে দাঁড়িয়ে আজ আর ঠাহর করতে পারি না—মহাকালের মানসপটে কতটুকু অবশিষ্ট থাকব আমি। পিছু ফিরে তাকালে দেখি, সময় যেন খরস্রোতা নদীর মতো তীব্র বেগে বয়ে গেছে, রেখে গেছে শুধু ক্ষয়ে যাওয়া পলি। বেলা ফুরিয়ে এসেছে। দিনের শেষে জমে থাকা অব্যক্ত কথাগুলো হয়তো আর বলা হবে না, যেন মেঘ হয়ে জমে থেকেও বৃষ্টি হয়ে ঝরা হলো না।

অভিমান, অনুযোগ আর আবদারের যে রঙচঙে ঘুড়িগুলো আকাশে ওড়াতাম, তাদের সুতোয় টান পড়েছে; আর কতদিন ওড়াতে পারব জানি না। জীবনের খাতায় আর কটা নতুন জন্মদিন যোগ হবে, তা এক অজানা জ্যামিতি। তবে এটুকু নিশ্চিত জেনেছি—

> **"প্রস্থানের ঘণ্টা বেজে গেছে, এখন শুধু দুয়ার বন্ধ হওয়ার অপেক্ষা।"**

তবু আজ এই বেলা ফুরানোর বিষাদগাঁথায় এখানেই দাঁড়ি টানলাম। কারণ, আমার চলে যাওয়া মানেই তো সব শেষ হয়ে যাওয়া নয়। আমার জীবন-মানচিত্রের প্রতিটি কোণা, প্রতিটি ভাঁজ তুই তোর স্মৃতি দিয়ে মুড়িয়ে দিয়েছিস। আজ আমি যেখানেই যাই, যে পথেই হাঁটি—**আমার অদৃশ্য ছায়া হয়ে তুই সঙ্গেই থাকিস।**

আজ আমার পোশাকে, রুচিতে যে আধুনিকতার ছোঁয়া, সে তো তোরই নিপুণ হাতের বুনন। আয়নার সামনে দাঁড়িয়ে যখনই নিজের যত্ন নেই, মুখে প্রলেপ মাখি, কিংবা নতুন কোনো শার্ট বা পোশাকে নিজেকে সাজাই—তখন অনুভব করি, আমার এই রূপচর্চা থেকে শুরু করে কথা বলার ধরণ, সবকিছুতেই তুই কী ভীষণভাবে মিশে গিয়েছিস! আমার চলার পথে যতবার আমি হোঁচট খেয়েছি, তুই এসে ভুল শুধরে দিয়েছিস।

তোকে কেবল **'ধন্যবাদ'** দিয়ে খাটো করার ধৃষ্টতা আমার নেই। বাংলা শব্দভাণ্ডার আজ বড্ড দীন মনে হয়। আসলে এ দৈন্য ভাষার নয়, এ দৈন্য মানুষের অভিজ্ঞতার। হয়তো সৃষ্টির ইতিহাসে এমন গভীর বন্ধুত্ব আগে কেউ দেখেনি বলেই, তা প্রকাশের উপযুক্ত শব্দও কোনো মানুষ তৈরি করেনি। আমি সেই মহাকালের এক নীরব সাক্ষী হয়ে রইলাম।

আর শব্দেরই বা কী প্রয়োজন? আমার অব্যক্ত অনুভূতিগুলো ঠোঁটে আসার আগেই যে বুঝে ফেলে, তাকে কি আর ব্যাকরণের শিকলে বাঁধা শব্দ দিয়ে বোঝাতে হবে? হাজারও 'সরি'র ভিড়ে আজ আমি এক ধ্রুব সত্য জেনেছি—

> **"তর্ক জিতে কী লাভ, যদি তোকে হারাই? তাই আজ আমি সমস্ত ঝগড়াকে হারিয়ে তোকে জিতে নিয়েছি।"**

আজ তোর জন্মদিনে তোকে আমি প্রথাগত কোনো শুভকামনা জানাব না। কারণ, ঘড়ির কাঁটা বা ক্যালেন্ডারের পাতা দেখে তোকে ভালোবাসা আমার সাজে না। আমার শুভকামনা কোনো বিশেষ দিনের কাঙাল নয়, তা মহাকালের মতোই অনন্ত।

---